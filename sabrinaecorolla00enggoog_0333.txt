³02 SABRINAE COROLLA.

Innocuae sedes, et digna labore decenni

Praemia non deerunt. Sin cui fors carior illis ’
Sit patria Haemoniumqve solum, mecum ibit ovanti
Victor classe redux. Trans flumina Gangis Eous
Volvitur Oceanus totum circumvagus orbem:

Unde per Australes tractus et prona feremur
Aeqvora, dum Libyam praeter Gaetulaqve vectus
Regna sub Herculeo requiescat litore miles.

Cur igitur tali rerum sub fine timetis

‘ Ultra ferre pedem et propriae virtutis egentes
Deficitis coepto? Qvin mecum pergitis? Absit
Segnities animis: vobis cito serviat omnis

Terra, triumphato dominetur Graecia mundo.
Artibus his victo rediere Oriente superbi

Bacchus et Alcides. Nos, qvorum avertere tela
Non mare, non montes, non septae cautibus arces,
Non potuit lugens exhaustam Media pubem,

Non ferro flammaqve Tyrus succincta, neqve ipse
Viribus Herculeis neqvidqvam obsessus Aornos,
Nos fugimus? nos terga damus? Proh degener aetas!

Post tanton' ea fama loco atqve infracta recedet
Gloria? Qvam bello mallem cecidisse, priusqvam
Dedecus hoc nossem. Sed si communibus obsto
Votis solus ego, et donis de milibus unum

Hoc fortuna negat, non ultuma tradere posse

Regna sub Aemathiis semper servanda colonis;
Nil moror invitos: iam vadite, vadite Graiis
Indigni patriaque viri, tandemqve reversi

Dicite, vos hostes inter prope flumen Hydaspen
Extremos mundi cupientem exquirere fines
Destituisse ducem. Vobis sine, si qvid acerbi est,
Stat mihi nunc vel morte pati. Si vincimus, illud
Gens aliena dabit: gens scilicet altera victo,

Non mea, qvam volui, dominabitur altera mundo.

H. H.

 

