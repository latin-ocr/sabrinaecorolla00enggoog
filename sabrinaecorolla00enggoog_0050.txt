SABRINAE COROLLA.

Spiritus Amoris potens.

Spiritus celebrat orbem, cui fragrans suspirium
Perqve terras perqve caeli currit ardescens plagas.
Qva genae rubent amantes, Spiritus propinquus est3
Labra qva labris premuntur, Spiritus praesens adest.
Halat ille flosculorum vividam fragrantiam:

Liliis fluitant ocelli comparandi caerulis,

Qvom Notus circumfluentis crispat undae marmora.
Dive salve bisqve salve concitator pectoris3

Spiritus potens amoris, Spiritus gaudi potens.
Cynthiae nitentis hora si tibi sacerruma est,

Nunc sacerrumo nitore splendet ipsa Cynthia

Per venustas perqve fortes qvos rubore fervidos,
Ceu Thetin Solemque vesper, conjugat pudens amor;
Perqve lacrumas ingruentis indices cupidinis,

Qvalis ex fervente caelo gutta pluvia desilit;
Perqve qvi primos calores cordis indicat tremor,
Quaeque iunctis est voluptas, qviqve divulsis dolor,
Omne per qvidqvid tulisti dulce tu mortalibus,
Qvod perenne si maneret, terra caelestis foret,

Huc adesse te precamur, vis amica pectori,

Spiritus potens amoris, Spiritus gaudi potens.
Cynthiae nitentis hora si tibi saeerruma est,

Nunc sacerrumo nitore splendet ipsa Cynthia.

K.

 

