820 SABRINAE COROLLA.

Sicine dat circum lentos oblivia sensus,
Inmemor, ut cursu praepete tempus eat?
Ut cito vita fugit, properat cito funeris hora,
Qvo propior venit haec, ocior illa fugit.
Surgite, mortales, et vastos cernite tractus,
Qvot decorent varie sidera luce polum:
Divinas spectate domos, tecta ardua caeli,
Et, qvid sit mundus, discite, qvid sit homo.
Ille qvidem parvum est inter tot sidera lumen,
Hic viget in punctum temporis, inde perit.
Si qvis ubiqve faces, et tantas undiqve flammas
Cernat, et aetherias igne micare vias:
Omnia si solitum videat servantia cursum,
Cuiqve Deo proprias suppeditante vices:
Nonne velit mundi letales linqvere curas,
Et tandem vita liberiore frui?
Nonne velit, mentem cohibent qvae vincula, solvi,
Ut petat aeternas, unde sit orta, domos,
Qva nitidas inter stellas sedesqve beatas
Pax et grata Qvies regnat et almus Amor;
Qvo sine tristitia viget incorrupta Voluptas,
Et stabilis semper Gloria fine caret?
O campi virides, Ο pleni floribus agri,
O semper vitrea qvi fluis, amnis, aqva!
Tantane mortales viderunt gaudia caeli,

Nec miseras mundi deseruere domos?
J. L.

..—

Christus adest.

Qvom me vel miseri solicitant metus
Vel spes lusa premit, laetitiam tuus
Reddat, Christe, susurrus:
Praesto, netimeas, Ego.

 

